%!TEX encoding = UTF-8 Unicode
%!TEX root = ../compendium1.tex


\ChapterUnnum{Förord} 

Programmering är inte bara ett sätt att ta makten över de människoskapade system som är förutsättningen för vårt moderna samhälle och dess fortsatta digitalisering. Programmering är också ett kraftfullt verktyg för tanken. Med kunskap i programmeringens grunder kan du påbörja den livslånga läranderesa som det innebär att vara systemutvecklare och abstraktionskonstnär. Programmeringsspråk och utvecklingsverktyg kommer och går, men de grundläggande koncepten bakom \emph{all} mjukvara består: sekvens, alternativ, repetition och abstraktion. 

Detta kompendium utgör kursmaterial för en grundkurs i programmering, som syftar till att ge en solid bas för ingenjörsstudenter och andra som vill utveckla system med mjukvara. Materialet omfattar en termins studier på kvartsfart och förutsätter kunskaper motsvarande gymnasienivå i svenska, matematik och engelska. 

Kompendiet distribueras som öppen källkod. Det får användas fritt så länge erkännande ges och eventuella ändringar publiceras under samma licens som ursprungsmaterialet. 

I kursrepot \href{http://github.com/lunduniversity/introprog}{github.com/lunduniversity/introprog} finns instruktioner om hur du kan bidra till kursmaterialet.

Läromaterialet fokuserar på lärande genom praktiskt programmeringsarbete och innehåller övningar och laborationer som är organiserade i moduler. Varje modul har ett tema och en teoridel som bearbetas på föreläsningar. 

I kursen använder vi programmeringsspråket Scala, som har enkel syntax och möjliggör flera principiellt olika sätt att programmera på, i ett och samma språk. Vi använder Scala för att illustrera grunderna i imperativ och objektorienterad programmering, tillsammans med elementär funktionsprogrammering. 

Den kanske viktigaste framgångsfaktorn vid studier i programmering är att du bejakar din egen upptäckarglädje och experimentlusta. Det fantastiska med programmering är att dina egna intellektuella konstruktioner faktiskt \emph{gör} något som just \emph{du} har bestämt! Ta vara på det och prova dig fram genom att koda egna idéer -- det är kul när det funkar, men minst lika lärorikt är felsökning, buggrättande och alla misslyckade försök som, ibland efter hårt arbete vänds till lyckade lösningar och bestående lärdomar. 

Välkommen till datavetenskapens fascinerande värld och hjärtligt lycka till med dina studier!

\vspace{1em}\noindent \textit{\hfill Lund, \today, Björn Regnell}



